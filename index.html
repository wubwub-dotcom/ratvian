<!doctype html>
<html>
<head></head>
<body style="padding: 0 5%;">
<h1 style="text-align: center;">DZIMŠANAS DIENAS NOTIKUMI</h1>
<p style="text-align: justify;">&emsp;Šoreiz bija Bruno dzimšanas diena. Viņam bija atļauts vakarā ielūgt savus draugus uz kafiju. Bijām dzīvoklī pilnīgi vieni, jo Bruno vecāki strā­dāja. Viņa māte bija uzklājusi skaistu kafijas galdu ar torti un lielu, raibu kafijas kannu. Tā tik bija dzimšanas diena! Kad paēdām, sākās spēles. Sākumā spēlējām indiāņus. Bruno bija mūsu virsaitis, tāpēc ka viņam bija dzimšanas diena. Parasti Bruno ir tikai pa­rasts indiānis Nats. Šodien viņam bija atļauts sevi godāt par Gaišreģa Aci. Es biju dziednieks Lunkanais Zutis. Tikai miera pīpe, kas man, kā jau dziedniekam, nepārtraukti bija jāpīpē, nekādi negāja pie sirds; Bruno gan nez kur bija izrāvis sava tēva pīpi, protams, bez tabakas, tomēr man no tās kļuva ļoti slikti (arī kad izaugšu, nekad nepīpēšu).<br>
&emsp;Vēlāk spēlējām pirātus. Arī tas bija interesanti. Dīvāns mums bija pirātu kuģis, bet paklājs otrs ku­ģis. Bruno atkal tika izvirzīts par kapteini par godu viņa dzimšanas dienai. Tikai žēl, ka cīnas laikā dīvānam nolūza kāja, un prātīgāk bija rotaļu izbeigt. Bet Bruno atrada izeju. Viņš izņēma no sava tēva grāmatu skapja dažas grāmatas, un dīvāns atkal tika nostā­dīts pareizi. Nevarējām izdomāt, ko tālāk spēlēt.<br>
&emsp;- Es zinu, iesaucos, uzminiet, ko mēs spēlēsim!<br>
&emsp;- Ugunsdzēsējus? Bruno jautāja. Es tikai smējos.<br>
&emsp;- Ārstu un slimnieku?<br>
&emsp;- Paslēpes?<br>
&emsp;- Vilcienu?<br>
&emsp;- Robežsargus?<br>
Nē, neviens neuzminēja.<br>
&emsp;- Spēlēsim restorānu un svinēsim Bruno dzimša­nas dienu. Un tad mēs būsim piedzērušies.<br>
Visi tam tūlīt piekrita. Pārģērbāmies. Es biju Bruno vectētiņš, un man iedeva cepuri un cimdus. Ervīns bija viesmīlis, bet pārējie viesi. Sēdāmies pie galda.<br>
&emsp;- Viesmīļa kungs! es saucu.<br>
Bet Ervīns, kas rīkojās pa virtuvi, nenāca. Kliedzu: Viesmīļa kungs, sūdzību grāmatu! Tagad Ervīns nekavējoties ienāca. Viņam pār roku bija pārmests balts dvielis.<br>
&emsp;- Manam mazdēlam Bruno ir dzimšanas diena, es gausi teicu zemā balsī. Lūdzu, atnesiet mums pie­cas glāzes.<br>
Ervīns kaut ko pierakstīja savā lapiņā un iestei­dzās virtuvē. Viņš atgriezās ar glāzēm, kurās bija sārts šķidrums. Mēs saskandinājām un sacījām: Uz tavu veselību, Bruno, un izdzērām glāzītes. Tā bija limonāde. Mums šausmīgi nāca smiekli, jo izskatījās, it kā mēs dzertu vīnu. Pēteris pasūtīja vēlreiz. Izdzērām atkal. Ervīnam arī gribējās dzert kopā ar mums. Bet viņš bija viesmīlis un nedrīkstēja. Bruno sacīja:<br>
&emsp;- Viņš mierīgi var atnest arī sev glāzi, jo dzimšanas dienu svinībās arī viesmīlis drīkst piedalīties.<br>
Kad bijām katrs izdzēruši piecas glāzes, es sacīju:<br>
&emsp;- Tagad visi esam piedzērušies un mums jādejo. Mēs klaigājām un dejojām. Es streipuļoju pa istabu un, aizbāzis aiz apģērba uz vēdera spilvenu, saucu:<br>
&emsp;- Vēl… vienu glāzi vī…na, viesmīļa kungs! Tā bija jautra rotaļa.<br>
&emsp;Bet Bruno māmiņa domāja citādi. Viņa bija ienā­kusi, mums nedzirdot, un nevarēja beigt brīnīties, kad streipuļoju viņai pa kājām.
&emsp;- Kas te notiek? viņa skaļi jautāja.<br>
Bruno man pamirkšķināja ar aci, ka spēle jāturpina.<br>
&emsp;- …bdien, mammucīt! viņš bezgala jocīgi sacīja, vī…niņš… Es saucu:<br>
&emsp;- Viesmīļa kungs, vēl vienu glā…zīti!<br>
Bruno māte steidzīgi piegāja pie galda un apskatīja vīna glāzes.<br>
&emsp;- Ko jūs te darāt? Jūs taču visi esat piedzērušies!<br>
Mēs visi smējāmies, jo spēle tiešām bija labi izdevu­sies.<br>
&emsp;- Māmiņ, Bruno sacīja, un viņam nepārtraukti nāca smiekli, tu nevari iedomāties, cik tas ir jautri!<br>
&emsp;- Jautri? Es jums rādīšu jautrību!<br>
Viņa izskatījās tik nopietna un saskaitusies, ka mums pārgāja smiekli un Bruno jau gatavojās visu paskaidrot.<br>
&emsp;- Māmiņ, man tev tomēr jāpasaka… viņš nepa­spēja pabeigt.<br>
&emsp;- Bruno, kas ierosināja dzert vīnu?<br>
Bruno atkal un atkal mēģināja pateikt, ka tā bijusi limonāde un ka mēs tikai rotaļājāmies, bet viņa māte nelikās dzirdam un tincināja aizvien bargāk un skaļāk:<br>
&emsp;- Kurš tas bija, Bruno, pasaki taisnību, kurš tas bija? Tad Bruno parādīja uz mani:<br>
&emsp;- Trīcvaidzinš!<br>
Bruno māte pamāja ar galvu.<br>
&emsp;- Nu, protams, Bruno, tu jau tā nedari. Nosarku līdz ausu galiem, un man nosvīda piere.<br>
&emsp;- Tu jau esi stipri sasarcis, Bruno māte sacīja.<br>
&emsp;- Bet mēs taču neko ļaunu nedarījām, es stomījos.<br>
&emsp;- Ak tā, tas nav nekas ļauns? Es tūlīt aiziešu tev līdzi uz mājām. Pastāstīšu visu taviem vecākiem.<br>
Vairāk neko nedrīkstējām iebilst, visiem bija jādo­das mājās, bet mēs ar Bruno māti gājām pie maniem vecākiem. Padraudēju vēl Bruno un iečukstēju viņam ausī:<br>
&emsp;- Nodevējs!<br>
Māmiņa nobāla, ieraudzījusi mani pie durvīm ar Bruno māti.<br>
&emsp;- Vai noticis kaut kas slikts? viņa steidzīgi vaicāja.<br>
Es papurināju galvu.<br>
&emsp;- Vai drīkstu ar jums parunāt, Trīcvaidziņa kun­dze? Bruno māte jautāja. Man bija jāpaliek gaitenī, un es dzirdēju, kā viņas istabā sarunājās.<br>
&emsp;- Pārnāku mājās… nekā nesaprotu, viss sajaukts… bērni piedzērušies. Jūsu dēls tas kūdītājs!<br>
To es dzirdēju caur durvīm. Tiku iesaukts istabā.<br>
&emsp;- Vai tā bija, Alfon? māmiņa izmisusi jautāja. <br>
&emsp;- Nē, mēs nemaz nedzērām vīnu. <br>
Bruno māte bija sašutusi. <br>
&emsp;- Saki taisnību, viņa bārās.<br>
&emsp;- Jā, mēs dzērām…<br>
&emsp;- Bet kāpēc tad tu saki, ka nedzērāt? māmiņa klusi jautāja.<br>
&emsp;- Jā, mēs taču nedzērām.<br>
Vārdu sakot, man viss sajuka.<br>
&emsp;- Mēs taču dzērām, es sacīju.<br>
&emsp;- Viņš jau vairs nezina, ko runā, Trīcvaidziņa kun­dze, Bruno māte teica un pakratīja galvu.<br>
Es apklusu, man bija viss vienalga. Viņa vēl jautāja, vai kāds mani uz to pamudinājis. Es atbildēju:<br>
&emsp;- Nē, es to visu viens pats izdarīju.<br>
&emsp;- Tā ir, mans dēls neko tādu nedara, Bruno māte vēlreiz atkārtoja.<br>
Tad es dusmās iesaucos, ka Bruno ir gļēvulis un grib visu novelt uz citiem, ka viņš arī dzēra kopā ar pārē­jiem un streipuļoja tāpat kā visi. Māmiņa sēdēja pilnīgi satriekta.<br>
&emsp;- Kas no tevis iznāks, Alfon, kurā tu esi atsities, no manis taču tas nenāk!<br>
&emsp;Man, protams, tūlīt bija jāiet gulēt. Tā nu dažu limonādes glāzīšu dēļ šī skaistā diena par sodu bija jāpavada gultā. Citreiz esmu dzēris daudz vairāk un neviens neko neteica.<br>
&emsp;Māmiņa nekavējoties visu izstāstīja tētim. Sākumā tētis smējās un māmiņai, lai tētis kļūtu nopietns, vajadzēja viņam atgādināt, cik tas ir bīstami. Tētis pienāca pie manas gultas un lika, lai visu izstāstu. Es viņam izstāstīju visu tieši tā, kā bija, arī to, ka vīns bija limonāde. Tētis klausījās un tā smējās, ka dre­bēja spogulis.
Saskaitusies ienāca māmiņa. Tētis visu viņai pastāstīja, un arī māmiņai uznāca smiekli. Es drīkstēju celties. Vakariņās lūdzu man pasniegt limonādi vīna glāzē.
Bet tagad vienmēr, kad ieraugu Bruno māmiņu, sāku streipuļot kā piedzēries. Zinu, ka tā neklājas. Bet savs sods jāsaņem katram, tā vienmēr saka mūsu skolotāja Kaktiņas jaunkundze.</p>
</body>
</html>